---
title:  "Nieuwe website? Vergeet je website."
htmltitle:  "Nieuwe website? Vergeet je website."
metatitle: "Nieuwe website? Vergeet je website."
metadescription: "Je hebt een nieuwe website nodig. Hoe pak je dit traject aan? Stel jezelf deze vragen."
header-img: "/img/nieuwe-website.jpg"
date:   2016-04-14 10:27:01
author: michiel
teaser-text: "Je hebt een nieuwe website nodig. Hoe pak je dit traject aan? Stel jezelf deze vragen."
---

Je hebt een nieuwe website nodig. Hoe pak je dit traject aan? Veel bedrijven beginnen met het opstellen van een lijst met eigenschappen. Er wordt naar de oude website gekeken en bedacht: Wat moet anders? Wat lijkt handig? Wat is de trend; wat wordt momenteel gezien als een goede website – of wat vinden we zelf mooi – en wat moet er blijven van de huidige versie van de website?

De antwoorden op deze vragen vormen het uitgangspunt bij de de briefing van het webbureau dat ermee aan de slag gaat.

Dit lijkt een prima werkwijze. Maar ben je hier het meest mee geholpen? Of kun je meer uit het uiteindelijke resultaat halen? De vraag stellen is hem beantwoorden.

Wil je een nieuwe website? Vergeet je website.

Verleg je focus. In plaats van eigenschappen te bedenken waar de website aan moet voldoen, doe je een stap terug.

Het gaat er namelijk niet in eerste instantie om wat mooi, handig of ‘in’ is. Daar heeft iedereen namelijk een andere mening over en is onderhevig aan verandering.

Stel jezelf liever deze vragen:

### 1: Wie zijn we?

Wat maakt ons bedrijf aantrekkelijk anders dan de concurrentie? Welke plek willen we innemen in de markt? Hoe zouden we onze persoonlijkheid omschrijven als ons merk een mens was? Hoe communiceert onze merkpersoonlijkheid met onze doelgroep?

Denk hier goed over na.

Probeer dit vervolgens zo helder mogelijk te verwoorden. Schrijf een <a href="/blogs/Merkverhaal/">merkverhaal?</a> waarin duidelijk wordt: wie je merk precies is, wat je merk belangrijk vindt en hoe je merk aanvoelt. Hoogstens een half A4’tje.

Nu mag je weer gaan nadenken over je website. Neem je merkverhaal als uitgangspunt wanneer je dat doet:

Wat zijn de consequenties van je merkverhaal? Wat betekent je merkpersoonlijkheid voor de manier waarop je jezelf laat zien? Voor de toon van je teksten? Voor de beelden die je gebruikt? Voor de kleuren je gebruikt? Voor wat je wel zegt en wat je niet zegt? Voor waar je de focus op legt? Voor wat er wel en wat niet op de homepagina komt?

Het is nu niet meer zozeer de vraag wat mooi, leuk of logisch lijkt, maar wat het meest bij je <a href="/merkpositionering/">merk</a> past.

Vraag je nu het volgende af:

### 2: Waarvoor gebruikt je doelgroep je website?

Komen ze er om je telefoonnummer op te zoeken of moet de website je bezoeker van je product overtuigen? Wil de bezoeker geïnspireerd raken of vooral geïnformeerd worden?

Maak één of meerdere persona’s; omschrijvingen van gemiddelde bezoekers van jouw website. Wie zijn ze en waar zijn ze naar op zoek? Als je dat weet, weet je ook hoe je de website het best op kunt bouwen, wat prominent zichtbaar moet zijn wat minder relevant is.  

Wanneer je nu een webbureau gaat briefen, resulteert dat – als het goed is – in een website die meer is dan ‘mooier dan de oude’ of ‘gebruiksvriendelijker dan vorige’.

Zo wordt je <a href="/webdesign/">website</a> een verlengstuk van je merkidentiteit, herkenbaar en aantrekkelijk voor je doelgroep.
