---
title:  "Een merkverhaal: wat is het en waarom is het belangrijk?"
htmltitle:  "Merkverhaal: wat is het en waarom is het belangrijk?"
metatitle: "Merkverhaal: wat is het en waarom is het belangrijk?"
metadescription: "Blog: Een merkverhaal geeft houvast en richting aan je organisatie. "
header-img: "/img/een-merkverhaal.png"
og-image: "Een_merkverhaal_wat_en_waarom_Studio_Fonkel.jpg"
date:   2016-02-29 10:27:01
author: lianne
front: true
cta-text: "Wij helpen je graag met het formuleren van jouw merkverhaal."
teaser-text: "In een aantal van onze blogs ben je het concept ‘merkverhaal’ tegengekomen. Even terug naar de basis: wat is een merkverhaal precies? "
---
###In het kort
Een merkverhaal is een korte tekst van een paar alinea’s waarin duidelijk wordt hoe een merk voelt. Het beschrijft de ziel van een merk en neemt zaken als missie, klantbelofte en kernwaarden mee. Waarom een merkverhaal belangrijk is? Omdat het houvast en richting geeft. Omdat het je helpt consequent vanuit je kern te communiceren met je doelgroep. Dat waardeert je doelgroep en dat krijg je terug.

Dat was het korte antwoord op de vraag. Lees voor een uitgebreidere uitleg nog even door.

###Een bedrijf met een persoonlijkheid
In je eentje is het nog wel te doen om dicht bij jezelf te blijven. Alhoewel, ook dat schijnt tegen te vallen. Mensen verliezen zichzelf weleens; ze worden geleefd door de buitenwereld. Des te meer geldt dat voor bedrijven. Veel organisaties kennen de verleiding om keuzes te baseren op kortetermijnwinst. Het resultaat is dat je met alle winden mee waait. Ondertussen bindt de consument zich aan merken met een duidelijke persoonlijkheid.

Door je keuzes consequent te baseren op je kernwaarden, krijg je een gezicht. Word je herkenbaar. Geleidelijk zo herkenbaar dat je uit de massa concurrenten springt. Daarvoor moet de persoonlijkheid van het bedrijf wel op alle afdelingen leven, en niet alleen bij de directeur of het management.

###Breng je kernwaarden tot leven
Waarom een verhaal? De meeste organisaties hebben wel ergens een lijstje met kernwaarden liggen – dan gebruik je dat toch?

> “Een verzameling woorden kan tot verschillende interpretaties leiden. (…) Woorden worden pas relevant als ze in de context van een normale zin worden geplaatst. Nog beter is de context van een verhaal.” - Van Riel*

Woorden kunnen nietszeggend zijn. Vraag je een willekeurig bedrijf naar zijn kernwaarden, dan roept de helft iets in de richting van ‘professioneel’ en ‘klantvriendelijk’. Maar wat betekent dat? Hoe ziet dat er in jouw bedrijf uit? Vertolken die woorden bovendien echt de ziel van je bedrijf? Is dat wat je onderscheidt en uniek maakt?

Verhalen brengen woorden tot leven. Bovendien zijn verhalen al eeuwen een heel geslaagde manier om waarden van de ene generatie op de andere over te dragen. Een verhaal zal dus ook beter landen én blijven hangen bij je werknemers dan een lijstje woorden.  

###Alle neuzen dezelfde kant op
Wat wijzelf als webbureau als groot voordeel ervaren, is dat een merkverhaal (interne) trajecten versoepeld. Nadat we samen met een klant tot een merkverhaal zijn gekomen, zijn keuzes rond het ontwerp van een website of het komen tot een huisstijl relatief eenvoudig. Alle neuzen staan dezelfde kant op.

Dat zul je ook merken wanneer je het merkverhaal binnen je eigen organisatie gaat gebruiken. Het vermindert de interne discussie omdat helder is dat bepaalde keuzes niet bij het bedrijf passen en andere juist wel. Het merkverhaal wordt een richtlijn bij elke vorm van klantcontact.  

###Voor wie wordt een merkverhaal geschreven?
Een merkverhaal is dus vooral voor intern gebruik bedoeld. Als houvast voor marketeers en ontwerpers binnen de organisatie of voor een extern bureau dat je inhuurt. Zij moeten worden geïnspireerd door het verhaal en creatieve variaties kunnen maken op de hoofdtonen. Zodat alles wat de klant ziet en merkt van je bedrijf gebaseerd is op dezelfde kern.

* Citaat Van Riel uit het boek ‘Identiteit en Imago, Recente inzichten in corporate communication’
