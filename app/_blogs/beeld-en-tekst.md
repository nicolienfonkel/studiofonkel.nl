---
title:  "Welke beelden en teksten kies je voor je website?"
htmltitle:  "Welke beelden en teksten kies je voor je website?"
metatitle: "Welke beelden en teksten kies je voor je website?"
metadescription: "Beeld en tekst. Allebei bepalen ze in hoge mate de sfeer en professionaliteit van je website. In deze blog een aantal basistips."
header-img: "/img/Blog-beeld.png"
og-image: "Opengraph-beeldentekst.png"
date:   2016-06-13 10:27:01
author: lianne
cta-text: "Hulp nodig van een tekstschrijver, fotograaf of ontwerper? Bel ons gerust."
teaser-text: "Beeld en tekst. Allebei bepalen ze in hoge mate de sfeer en professionaliteit van je website."
---
Beeld en tekst. Allebei bepalen ze in hoge mate de sfeer en professionaliteit van je website. In deze blog een aantal basistips; hoe schrijf je goede webteksten en kies je de juiste foto’s?

### 1.	Neem je bedrijfsidentiteit als uitgangspunt

Pak je <a href="/blogs/Merkverhaal">merkverhaal</a> of je kernwaarden erbij. Dat is de meetlat waarlangs je elke foto legt. Voorbeeld: Is ‘persoonlijk’ een belangrijke kernwaarde? Dan wil je foto’s van blije, benaderbare mensen die in de camera kijken. De beelden van abstracte zaken en afstandelijke mensen mag je direct verwijderen. Zeker als ze op opvallende plekken staan.

Hetzelfde geldt voor de tekst. Je <a href="/blogs/communicatie">bedrijfsidentiteit</a> bepaalt de toon en stijl. Een ‘persoonlijk’ bedrijf, heeft een informele stijl en zegt eerder ‘je’ dan ‘u’ tegen de lezer. Staat je organisatie voor ‘eenvoud en gemak’? Besteed dan extra aandacht aan heldere en toegankelijke zinnen. Voorkom lange lappen tekst. Identiteit en schrijfstijl moeten matchen.

### 2.	Vraag je af: wat wil de bezoeker weten?

De websitebezoeker staat centraal. Het gaat er niet om wat jíj allemaal kwijt wilt. De bezoeker heeft een vraag of wens en wil die zo snel mogelijk beantwoord hebben. Dat betekent dat informatie die belangrijk is voor de klant in de eerste zin of alinea staat.

Bijvoorbeeld: De eerste versie van deze blog begon met twee uitgebreide, inleidende alinea’s. Over het vullen van websites en onze ervaringen op dit vlak als webbureau. Die heb ik verwijderd toen ik me realiseerde dat jij, de bezoeker, vooral komt voor de tips. De rest wilde ík vooral vertellen, maar het haalde de vaart uit de tekst en leidde af van de kern.  

### 3.	Schrijf pakkende, korte zinnen

Gebruik op het web maximaal 15 woorden per zin. Korte zinnen lezen lekker. In tegenstelling tot zinnen die erg lang zijn – zoals deze, waarin (veel) komma’s en andere leestekens worden gebruikt of jargon en woorden waar je even over na moet denken; daar worden je ogen moe van en na vijf van zulke zinnen kan het dan zomaar zijn dat je bezoeker geen zin meer heeft om verder te lezen – als hij al niet eerder is afgehaakt.  

Wil je pakkend schrijven? Laat de werkwoorden ‘kunnen’, ‘zullen’ en ‘willen’ waar mogelijk weg.

Vergelijk:

- ‘U kunt hier contact met ons opnemen’ en ‘Neem hier contact met ons op.’

- ‘We zullen u deze informatie sturen via e-mail’ en ‘We sturen u deze informatie via e-mail’.

- ‘We willen u graag voorstellen aan onze medewerkers’ en ‘We stellen u graag voor aan onze medewerkers’.

### 4.	Kies één stijl

Kies één stijl en ga ervoor. Heel veel moeite doen om fris en hip te klinken op je homepagina en vervolgens je oude, stoffige webteksten op de rest van je pagina’s gooien? Niet zo’n goed idee. Je communiceert dan een persoonlijkheidsstoornis.

Hetzelfde geldt voor je afbeeldingen. Kies je voor een bepaald kwaliteitsniveau van je foto’s? Plaats dan geen korrelige foto van je bedrijfsuitje. Heb je met name lichte, kleurrijke foto’s op je site staan? Vervang die donkere afbeelding dan voor iets wat beter in het geheel past.   

### 5.	Mijd foute stockfoto’s

Stockfoto’s. O zo handig, maar wees kritisch in je keuzes. Voorbeeld: Wil je een foto voor bij het kopje ‘Helpdesk’? Doe dit dan liever niet: Een foto van een jong, telefonerend damesteam met tandpastaglimlach. Zeker als je helpdesk eigenlijk bestaat uit tante Corrie. Probeer cliche’s te vermijden en wees authentiek. Ook niet: Een rode emergency-button met in grote letters ‘Help’ of ‘Helpdesk’ erop. Het is waarschijnlijk grappig bedoeld, maar niet zo professioneel. Bovendien zijn afbeeldingen sterker als ze gebruikt worden om sfeer neer te zetten of om de tekst te illustreren. Niet voor tekst zelf.

Wil je een originele afbeelding? Dan kun je beter wat verder bladeren. In de zoekresultaten staan de populairste foto’s vaak bovenaan. Dat betekent dat de eerst zichtbare foto’s al op honderden of duizenden websites staan.

Bekijk hier een aantal voorbeelden van <a href="/blogs/voorbeeld-stock/">stockfoto don'ts op een rijtje</a>.

Succes!
