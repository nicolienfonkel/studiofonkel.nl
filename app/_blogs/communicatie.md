---
title:  "Communicatie begint aan de binnenkant"
metatitle: "Blog: Communicatie begint aan de binnenkant"
metadescription: "Weersta de verleiding om iets te roepen of te ondernemen dat snel voordeel oplevert, maar niet past bij wie je bent. Je klanten, je medewerkers en jijzelf zullen je eigenheid gaan waarderen"
header-img: "/img/cummunicatie-binnenkant.jpg"
og-img: "cummunicatie-binnenkant.jpg"
date:   2015-08-25 10:27:01
author: lianne
rank: 5
front: true
cta-text: "Wij helpen je graag door lijn te brengen in je communicatie en woorden te geven aan je identiteit."
teaser-text: "Wie ben je eigenlijk?"
---

‘Dicht bij jezelf blijven’ vinden we vaak een waardevolle eigenschap in mensen. Andersom noemen we iemand die wat hij zegt laat afhangen van wat hem het meest oplevert, ‘onecht’, ‘onbetrouwbaar’ of ‘opportunistisch’. We gaan liever om met de persoon die consequent spreekt en leeft vanuit zijn persoonlijke waarden. Je kunt het eens of oneens zijn met die waarden, maar je weet wat je aan hem hebt en waardeert zijn echtheid.

Hetzelfde geldt voor bedrijven. Klanten vinden je aantrekkelijker als je handelt en communiceert vanuit je kernwaarden. Dat geeft je een gezicht en een persoonlijkheid. Het geeft je woorden kracht. Om te kunnen communiceren vanuit de kern, moet je als bedrijf weten wie je bent. Dat klinkt logisch.

Toch gaat het hier nog weleens mis.

1. Veel bedrijven hebben een wazig beeld van hun identiteit.

2. Bedrijven slagen er niet in hun identiteit te vertalen naar consequente acties en communicatie.

###1) Wie ben je?

Je weet wat je verkoopt of welke dienst je levert, maar wie ben je eigenlijk? Sommige organisaties worden zo opgeslokt door hun kernactiviteit, de winst en de groei dat ze het ‘wie?’ en het ‘waarom?’ zijn vergeten. Want wie is het eigenlijk die de klant iets biedt? Ben je een onpersoonlijk, ondefinieerbaar bedrijf dat de klant alweer is vergeten zodra je uit beeld bent? Waarom zou die klant juist die relatie met jou willen? En niet met je concurrent?

*Effect op je interne organisatie*

Is het erg als je het antwoord op die vragen niet hebt? Je mist in ieder geval de kans om je klant een herkenbaar gezicht te laten zien. Los van de klant heeft het effect op je interne organisatie. Uit een heldere identiteit vloeit een heldere strategie: ‘Waarom kiezen we voor X? Omdat we X zijn.’ Zelfs als dat op het moment niet de meest logische (lees: winstgevende) keuze lijkt, levert dat op termijn meer op. Ook medewerkers verbinden zich liever aan een organisatie met een duidelijk gezicht. Ze weten waar het bedrijf voor staat, daarom begrijpen ze waarom bepaalde keuzes worden gemaakt. Hoe sterker het verhaal en de eigenheid, hoe sterker medewerkers zich doorgaans met een bedrijf verbonden voelen. Hetzelfde geldt voor je klanten.

###2) Dicht bij jezelf blijven

Stel, je hebt een duidelijke identiteit. Now what? Een paar tips. Hoe blijf je als bedrijf dicht bij jezelf?

- Zorg dat je je verhaal zelf helder voor ogen hebt: Dit zijn we; om deze redenenen zijn dit onze kernwaarden; onze klanten komen bij ons omdat we hen deze unieke oplossing bieden voor dit probleem en omdat we ons op deze manier naar hen gedragen, etc.

- Check je verhaal. Is dit echt wie je bent of kunt zijn? Of heb je beschreven wie je wílt zijn, maar heb je daar realistisch gezien niet de mensen, de capaciteit of de groeimogelijkheden voor in huis?
Zorg dat je verhaal gaat leven binnen het bedrijf. Communiceer het en maak het praktisch.

- Wat vloeit er logischerwijs voort uit je identiteit? Welke toon gebruik je om je klanten aan te spreken? Welke kleuren gebruik je in je communicatie? Welke slogans kies je voor campagnes? Wat zeg je wel, wat niet? Waar leg je nadruk op?

- Weersta de verleiding om iets te roepen of te ondernemen dat snel voordeel oplevert, maar niet past bij wie je bent.
Je klanten, je medewerkers en jijzelf zullen je eigenheid gaan waarderen.
