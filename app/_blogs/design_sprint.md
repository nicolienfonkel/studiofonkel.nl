---
title:  "De kracht van een Design Sprint"
htmltitle:  "De kracht van een Design Sprint"
metatitle: "De kracht van een Design Sprint"
metadescription: "De kracht van een Design Sprint"
header-img: "/img/designsprint.png"
og-image: "/img/designsprint_facebook.png"
date:   2016-11-29 10:27:01
author: michiel, lianne
front: true
cta-text: "Ben je benieuwd of een Design Sprint jouw product of organisatie verder kan helpen?"
teaser-text: "Het uitvoeren van een Design Sprint is een gestructureerde, snelle manier om creatieve oplossingen te bedenken en direct te testen"
---
Stel, je wilt iets laten maken of verbeteren. Denk aan een mobiele app, een desktopapplicatie of een business concept. Het project is te kostbaar om er na de oplevering achter te komen dat het anders had gemoeten. Je wilt daarom van tevoren enige zekerheid over de haalbaarheid van het project. Bovendien wil je weten of de bedachte oplossing daadwerkelijk het probleem van je eindgebruikers oplost.

Het uitvoeren van een Design Sprint is een creatieve, snelle manier om die kennis te verkrijgen. In twee tot vijf dagen ontwerpt een team een oplossing en maakt daar een prototype van dat getest kan worden.

### Het alternatief 
Meestal is het verbeteren of ontwikkelen van een product een lang en duur proces. Eerst wordt er gebroed op een idee, daarna volgt een marktonderzoek. Vervolgens wordt er geschetst en ontworpen. Nadat iedereen het eens is over de budgetten volgt de productiefase. Als het product eindelijk af is, blijkt het werkelijke succes, of het uitblijven daarvan. Al met al is dit een kostbaar proces waarbij het resultaat pas laat zichtbaar wordt. Door te beginnen met een Design Sprint bespaar je tijd en geld. Binnen een week heb je zicht op de haalbaarheid van je product of dienst. 

### Starten met een beter plan
Als bedrijf hebben wij de afgelopen tijd Design Sprints uitgevoerd voor een aantal organisaties. In alle gevallen concludeerden we met elkaar dat de Design Sprint in een betere oplossing had geresulteerd dan dat er in eerste instantie lag. 

### Hoe ziet een Design Sprint eruit? 
Een Design Sprint bestaat simpel gesteld uit drie onderdelen; bedenken, maken en testen. De sprint wordt uitgevoerd door een team van ontwerpers, programmeurs en andere belangrijke betrokkenen. Door alle relevante disciplines direct in één team te laten samenwerken, voorkom je dat je onnodig tijd verspilt aan ideeën die uiteindelijk niet haalbaar blijken of hun doel missen. De Design Sprint begint met een creatief proces van onderzoeken, begrijpen en ideeën genereren. Wat is de precieze uitdaging, wie gaan de oplossing gebruiken en welke opties zijn er? 

Uit alle ideeën worden de beste en meest haalbare oplossingen gefilterd en verder uitgewerkt. Afhankelijk van de tijd die beschikbaar is gesteld, wordt er een prototype gebouwd. Dit prototype functioneert als en lijkt zoveel mogelijk op het uiteindelijke product. 

Tijdens het proces geeft een groep gebruikers feedback op de oplossing. Uit onderzoek blijkt dat vijf gebruikers in staat zijn om vijfentachtig procent van de problemen te constateren. 

Is iedereen tevreden? Is het project haalbaar binnen de gewenste tijdsperiode? Dan kan er worden begonnen met de daadwerkelijke uitvoering van de oplossing.

### Snelkookpan
Doordat er tijdens een Design Sprint aaneengesloten aan de oplossing wordt gewerkt, ontstaat er een enorme focus en wordt tijd effectief gebruikt. De sprint werkt als een soort snelkookpan. Door de manier van brainstormen is er ruimte voor ieders input binnen het team en ontstaan er nieuwe, frisse ideeën. De wensen en de feedback van de gebruiker spelen gedurende het hele traject een grote rol, zodat de oplossing goed op de doelgroep is afgestemd. 

### De output
Een Design Sprint levert waardevolle informatie op. Opdrachtgevers hebben inzichtelijk of een idee haalbaar is en of eindgebruikers tevreden zijn met de oplossing. Ze weten in een vroeg stadium hoe de oplossing eruit gaat zien en hoe deze gaat werken. Er kan een goede inschatting worden gemaakt wat betreft tijd en kosten. Deze informatie is op zijn beurt waardevol voor het aantrekken van eventuele investeerders. Wanneer diverse stakeholders elk een andere kijk op een product hebben, ligt er na de sprint een duidelijk antwoord over wat wel en niet werkt.  
