---
title:  "Bullshit communicatie"
htmltitle:  "Bullshit communicatie"
metatitle: "Bullshit communicatie"
metadescription: "Bullshit communicatie"
header-img: "/img/bullshit.png"
og-image: "/img/bullshit_facebook.pngg"
date:   2016-10-31 10:27:01
author: lianne
front: true
cta-text: "Wij helpen je graag met het formuleren van jouw merkverhaal."
teaser-text: "'We zijn dé specialist' en andere lege kreten"
---

‘Wij zijn dé specialist in zonwering’. Een veelgebruikte zin om jezelf als bedrijf aan te prijzen, of het nu om zonwering, ooglidcorrecties of softwareontwikkeling gaat. Dé specialist. Niet een specialist, nee; van alle specialisten die er zijn, zijn wij de beste. Zo specialistisch als ons is er geen ander. 

Natuurlijk is het bullshit. 

De bedrijven die dit over zichzelf zeggen, staan meestal helemaal niet op nummer één. Of zelfs maar in de landelijke top vijf van zonwering of softwareontwikkeling. Hetzelfde geldt voor bedrijven met slogans als ‘Toonaangevend in beveiliging’. Zet dit bedrijf echt de toon in de wereld van beveiliging? Vaak niet.

Zijn deze bedrijven dan beroerd in hun vak? Ook daarvoor geldt; vaak niet. Als Studio Fonkel bouwen we mooie Drupal-websites van hoge kwaliteit, maar onszelf ‘toonaangevend’ noemen zou onzin zijn.

Nu weet ik ook; in reclame wordt de waarheid als sinds jaar en dag mooier gemaakt dan ze is. Dat is – in dit blog in ieder geval – niet het punt. Het is met name de vraag of dit soort uitspraken een bedrijf verder helpen. Of het een handige manier is om jezelf aan te prijzen. Als het waar is; je bedrijf is daadwerkelijk toonaangevend en je doelgroep weet het – go for it. In alle andere gevallen; denk er nog eens goed over na. 

Ik geloof namelijk dat er een betere manier is om jezelf aan te bevelen. Een zinsconstructie als ‘dé specialist’ is zoveel gebruikt, dat het leeg is geworden. Je vertelt je doelgroep dus in wezen helemaal niets over jezelf. Want ook al ben je goed in je vak, als je niet werkelijk aan de aan de top staat, dan is je uitspraak inhoudsloos. 

Vertel je doelgroep dus iets waarin jij je wél onderscheid. Pak je kans en vertel ze iets echts over jezelf. Wat heb jij je hen te bieden? Welke unieke eigenschappen of kenmerken heeft jouw bedrijf of organisatiecultuur? Waarom komen klanten bij je terug? Durf inhoudelijk te zijn en blijf weg bij gemeenplaatsen.

Harley Davidson had over hun motors kunnen zeggen dat ze van de hoogste kwaliteit zijn. In plaats daarvan zeggen ze ‘Deze machine vreet asfalt als ontbijt’. Ze durfden te focussen op de merkpersoonlijkheid van ‘rebel’ en dat consequent door te voeren. Dat maakt hen een sterk en inhoudelijk merk. Coolblue had kunnen zeggen dat ze flexibel en klantvriendelijk zijn, in plaats beschrijven ze hun identiteit met ‘Alles voor een glimlach’. Ook zij voeren dat in alles door; van een goede service tot gevatte slogans en grappige teksten op hun verpakkingsmateriaal.

Maar let op: het is verleidelijk om aantrekkelijke merken in aangepaste vorm te kopiëren. Ook dat leidt tot bullshit communicatie als het niet is wie je werkelijk bent. Als je mensen niet kunt laten lachen, probeer dan geen ‘grappig’ merk te zijn. Als er binnen je bedrijf geen rebel is te vinden, probeer dat dan ook niet als merk te communiceren.

Iets wat dicht bij jezelf ligt, communiceer je heel natuurlijk in woord en daad. Zo geef je je klanten een consequente merkbeleving. Je schept een verwachting die je waar kunt maken. Dat leidt oneindig veel eerder tot herkenning en positieve klantbeoordelingen dan een lege kreet. 

In onze blogs hebben we veel geschreven over zaken als bedrijfsidentiteit en merkpersoonlijkheid. Vind je het lastig de kern te pakken van wie je bent als organisatie? Weet je niet hoe je dat vervolgens handen en voeten geeft? Investeer de tijd dan eens om daarmee aan de slag te gaan. Beter zicht op je identiteit, positionering en doelgroep vormt een grote hulp in – en volgens ons zelfs een voorwaarde voor – effectieve communicatie. 

